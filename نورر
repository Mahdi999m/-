[{"متن":"\r\n(بهشت مال شما است)\r\n\r\nوقتی حضرت زین العابدین علیه السلام بر عبدالملک وارد شد چشم ها در اثر گریه زیاد به گودی فرو رفته. در اثر بیداری، رخسار مبارکش زرد شده. پیشانی از سجده زیاد ورم کرده. بدن مثل مشک خشکیده شده. از کثرت عبادت جوری شده که عبدالملک گریه اش گرفت. از تخت خلافت پائین آمد، آقا را در برگرفت و گفت: \r\nپسر پیغمبر! آخر این قدر عبادت، این قدر زحمت؟ بهشت مال شما است، شفاعت مال جد شما است. چرا خودتان را به زحمت می اندازی؟ \r\nفرمود: به جدم رسول خدا صلی الله علیه و آله هم چنین گفتند، فرمود: آیا بنده سپاسگزار نباشم؟ \r\nبنده باید شکر کند. بعد فرمود: اگر از اول خلقت تا قیامت من عمر کنم و هر روز روزه بگیرم و این قدر سجده کنم که استخوان گردنم خورد شود، این قدر گریه کنم که مژگان چشمم ریخته شود، و خوراکم خاک و خاکستر باشد، همه اش شکر و ذکر خدا باشد. شکر یک دهم از یک دهم یک نعمت از نعمت های بی پایان خدا را نکرده ام.\r\n(همین نعمت چشمت، زبانت... را حساب کن تا برسی به نعمت نان گندم. این نعمتهای خدا که بی شمار است.)"},{"متن":"(11)\r\n\r\n(امدادهای غیبی)\r\n\r\nدر جنگ تحمیلی عراق علیه ایران، در عملیات والفجر8 که منجر به آزادسازی بندر استراژیکی فاو شد، یکی از پزشکان متعهد می گفت: \r\nبیمارستان صحرائی در خط جبهه به راه انداخته بودیم، هر روز بمباران می شد، در بیمارستان سایت - محل موشک انداز زمین به هوا - برای صید هواپیماهای دشمن قرار داشت.\r\nهنگام حمله هوائی دشمن، کارکنان اورژانس، بسیار مشتاق بودند منظره برخورد موشک به هواپیمای دشمن را ببینند، در یکی از این حملات بمب دشمن به آزمایشگاه بیمارستان خورد.\r\nدر همان روز حدود پنجاه نفر از بهترین افراد بهداری ما در بیرون بیمارستان تجمع کرده بودند که منظره پرتاب موشک را بسوی هواپیمای دشمن ببینند یکی از کارکنان صدا زد، آقایان و خانمها با عجله داخل بیمارستان بیائید، آنها با عجله وارد بیمارستان شدند، در همان لحظه بمبی از ناحیه دشمن پرتاب شد و صاف به محل تجمع قبلی افتاد و منفجر شد، و همه کارکنان که وارد بیمارستان شده بودند جان سالم بدر بردند، و این یکی از امدادهای الهی بود که دو بمب یکی به بیمارستان و دیگری به بیرون بیمارستان پرتاب شد، آنگاه که در بیرون منفجر شد، آنها در داخل بیمارستان بودند.\r\n(12)\r\n\r\n(حق به حق دار رسید)\r\n\r\nنقل کرده اند در زمان حضرت داوود علیه السلام شخص بیکاری بوده و کار و کاسبی نداشتند. مکرر دعا می کرد: اللهم ارزقنی رزقا حلالا واسعا.\r\nاین دعا می کرد دائم کای خدا - روزی بی رنج و زحمت ده مرا \r\nمردم او را مسخره می کردند به او می خندیدند که عجب مرد احمقی است روزی بی رنج و زحمت از خدا می خواهد و حال آنکه همه مردم به کد یمین و عرق جبین کسب می کنند و روزی می خورند حتی داوود علیه السلام به زحمت از زره سازی نان می خورد، گاهی از روی طعنه به او می گفتند، اگر چیزی پیدا کردی تنها نخوری مرا هم صدا بزن و آن مرد متصل دعایش همین بود.\r\nتا که شد مشهود در شهر و شهیر - گه ز انبان تهی جوید پنیر \r\nتا که یک روز گرسنه و ناشتا در منزلش نشسته بود و مشغول دعا بود ناگاه در خانه باز شد و گاوی سرگذارد و وارد خانه شد، آن مرد گفت: روزی حلالی که از خدا می خواستم همین است، برخواست، گاو را روی زمین انداخت و سر گاو را برید، قدری از گوشت گاو را کباب کرد و خورد که صاحب گاو باخبر شد و به خانه آن مرد دوید، گاو را کشته دید، پرسید چرا گاو مرا کشتی، گفت: \r\nمن مدتی بود از خدا روزی بی زحمتی می خواستم تا امروز برای من رسانید و دعایم را مستجاب کرد، صاحب گاو چند مشتی بر سر آن مرد فقیر زد و او را کشید و نزد داوود پیامبر برد و گفت: یا نبی الله از این مرد بپرس برای چه گاو مرا کشته است، داوود پرسید: چرا کشتی! فقیر عرض کرد: \r\nیا نبی الله از همه مردم بپرسید من مدت ها بود از خداوند روزی حلالی می خواستم تا امروز برای من رسانید.\r\nگفت داوود این سخنها را شنو - حجت شرعی در این دعوی بگو \r\nآن مرد عرض کرد: یا نبی الله مگر وعده های خدا دروغ است، خداوند فرموده: بخوانید مرا تا دعای شما را استجابت کنم.\r\nاین بگفت و گریه در شد های های - تا دل داوود بیرون شد ز جای \r\nحضرت داوود به صاحب گاو فرمود خواهش می کنم امروز بروید و فردا بیایید.\r\nمثنوی گوید: \r\nتا روم من سوی خلوت در نماز - پرسم این احوال از دانای راز \r\nحضرت داوود شب به مناجات رفت و حکم این مسئله را از خدا خواست، خداوند هم حکم باطن مسئله را برای داوود بیان فرمود.\r\nفردا که شد باز صاحب گاو آن مرد را در محکمه قضاوت آورد و فریاد زد: \r\nزود گاوم را بده ای نابکار - از خدای خویشتن شرمی بدار \r\nجناب داوود در محکمه عدلیه نشست و به صاحب گاو فرمود: تو مرد مال داری هستی این مرد فقیر است گاو را به او ببخش و او را حلال کن. عرض کرد: یا نبی الله من دست بردار نیستم اگر قیمت گاوم را نگیرم، مردم به مال من طمع می کنند، هرکس یک چیز مرا ببرد فقیر می شوم، باید گدائی کنم. حضرت داوود فرمود: برو جمیع مالت و ثروتت را تسلیم این مرد کن و شکر کن که تا حال خدا تو را رسوا نکرده است اگر ندهی بدتر می شود. آن مرد بنا کرد فریاد کردن و داد زدن.\r\nآی، این چه حکمی است که داوود می کند این چه شرعی است، چرا به من ظلم می کنی.\r\nداوود فرمود: حکم خدا این است که تمام مال و یملک تو از این مرد است، زن و بچه ات، تمام غلام و کنیز او می باشند. آن مرد بنا کرد بر سر خود زدن و این طرف و آن طرف دویدن و شکایت از این حکم کردن، عوام هم زبان به ملامت داوود گشودند که تا امروز چنین ظلمی به کسی نشده است، این چه حکمی است، مردم هم کم کم جمع شدند .\r\nهمیشه به این ترتیب بوده، هر مطلبی که تازگی داشته باشد مردم جمع می شوند از کمیت و کیفیت آن اطلاع پیدا کنند.\r\nحضرت داوود به مردم فرمود: این مرد شاکی، غلام پدر این مرد فقیر است از سفری می آمدند زیر فلان درخت رسیدند، این بدبخت آقای خود را کشته و اموال او را تصرف کرده و کاردی که او را با آن درخت کشته زیر آن درخت دفن کرده.\r\nتا کنون از بهر گاوی ای لعین - می زند فرزند او را بر زمین \r\nمردم به اتفاق داوود رفتند و زیر آن درخت را شکافتند و کارد را با کشته یافتند، پس همان کارد را دست آن مرد فقیر دادند و گفتند: قاتل پدرت را بکش، او نیز قاتل پدرش را کشت و تمام اموال او را تصرف کرد."}]
